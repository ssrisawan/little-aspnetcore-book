# แอปพลิเคชันแรกของคุณ
พร้อมที่จะสร้างเว็บแอปตัวแรกของคุณด้วย ASP.NET Core กันหรือยัง? อันดับแรก คุณต้องเตรียมสิ่งต่าง ๆ ต่อไปนี้ไว้ให้พร้อม:

**โปรแกรมแก้ไขโค้ดที่คุณชอบ** คุณสามารถใช้ Atom, Sublime, Notepad หรือโปรแกรมแก้ไขข้อความใด ๆ ที่คุณชอบใช้ในการเขียนโค้ด หากคุณยังไม่มีโปรแกรมที่ชอบเป็นพิเศษ อาจลองใช้ Visual Studio Code ซึ่งเป็นโปรแกรมแก้ไขโค้ดแบบข้ามแพลตฟอร์มที่ใช้งานได้ฟรีและรองรับภาษา C#, JavaScript, HTML และอื่น ๆ อีกมากมาย เพียงค้นหาด้วย "download visual studio code" แล้วทำตามขั้นตอนต่าง ๆ ที่ระบุ

ถ้าคุณใช้วินโดวส์ คุณสามารถใช้ Visual Studio เพื่อสร้างแอปพลิเคชัน ASP.NET Core ได้ โดยใช้ Visual Studio 2017 รุ่น 15.3 หรือใหม่กว่า (รุ่น Community Edition ที่ใช้งานฟรีก็สามารถใช้ได้) Visual Studio สามารถช่วยเติมโค้ดและรองรับการรีแฟคเตอร์สำหรับภาษา C# ได้เป็นอย่างดี อย่างไรก็ตาม Visual Studio Code ก็กำลังได้รับการพัฒนาให้ทำงานได้อย่างใกล้เคียง

**.NET Core SDK.** ไม่ว่าจะใช้โปรแกรมแก้ไขข้อความหรือใช้งานบนแพลตฟอร์มใด คุณจำเป็นต้องติดตั้ง .NET Core SDK ที่รวบรวมทั้งรันไทม์ ไลบรารีพื้นฐาน และเครื่องมือบนบรรทัดคำสั่งที่จำเป็นสำหรับการสร้างแอปพลิเคชัน ASP.NET Core โดย SDK นี้สามารถติดตั้งได้ทั้งบนวินโดวส์ แมค และลินุกซ์

เมื่อคุณตัดสินใจเลือกโปรแกรมแก้ไขโค้ดได้แล้ว คุณจะต้องดาวน์โหลด SDK เป็นลำดับต่อไป
