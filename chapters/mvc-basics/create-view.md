## สร้าง view
View ใน ASP.NET Core ถูกสร้างขึ้นโดยใช้ Razor ซึ่งเป็นภาษาสำหรับจัดเตรียมเทมเพลต ซึ่งควบรวมโค้ด HTML และภาษา C# เข้าด้วยกัน (ถ้าคุณเคยเขียนหน้าเอกสารโดยใช้ Handlebars moustaches, ERB ใน Ruby on Rails หรือ Thymeleaf ใน Java นั่นคือคุณได้คุ้นเคยกับแนวคิดพื้นฐานนี้เรียบร้อยแล้ว)

โค้ดส่วนใหญ่ของ view เป็นเพียง HTML ที่เพิ่มคำสั่งภาษา C# เข้าไปเป็นครั้งคราวเพื่อดึงข้อมูลออกมาจาก view model แล้วแปลงให้เป็นข้อความหรือ HTML โดยคำสั่งภาษา C# เหล่านี้จะมีสัญลักษณ์ `@` วางไว้ด้านหน้า

View ที่ถูกจัดเตรียมขึ้นโดย action `Index` ของ `TodoController` ต้องนำข้อมูลที่อยู่ใน view model (ลำดับของรายการสิ่งที่ต้องทำ) ออกมาแสดงให้อยู่ในรูปแบบตารางที่สวยงามสำหรับผู้ใช้ ตามหลักการแล้ว view ต่าง ๆ จะถูกวางไว้ในไดเรกทอรี `Views` โดยจะถูกวางไว้ใต้ไดเรกทอรีย่อยที่สอดคล้องกับชื่อของ controller อีกชั้น ชื่อไฟล์ของ view ก็คือชื่อของ action ที่มีส่วนขยาย `.cshtml` นั่นเอง

ให้สร้างไดเรกทอรี `Todo` ไว้ภายใต้ไดเรกทอรี `Views` แล้วเพิ่มไฟล์นี้:

**Views/Todo/Index.cshtml**

```html
@model TodoViewModel

@{
    ViewData["Title"] = "Manage your todo list";
}

<div class="panel panel-default todo-panel">
  <div class="panel-heading">@ViewData["Title"]</div>

  <table class="table table-hover">
      <thead>
          <tr>
              <td>&#x2714;</td>
              <td>Item</td>
              <td>Due</td>
          </tr>
      </thead>
      
      @foreach (var item in Model.Items)
      {
          <tr>
              <td>
                <input type="checkbox" class="done-checkbox">
              </td>
              <td>@item.Title</td>
              <td>@item.DueAt</td>
          </tr>
      }
  </table>

  <div class="panel-footer add-item-form">
    <!-- TODO: Add item form -->
  </div>
</div>
```

ไดเรกทีฟ `@model` ที่ตอนต้นของไฟล์ บอกให้ Razor ทราบว่า model ใดที่จะนำมาผูกเข้าด้วยกันกับ view โดย model นี้จะถูกเข้าถึงผ่านคุณสมบัติ `Model`

เมื่อมีรายการสิ่งที่ต้องทำต่าง ๆ อยู่ใน `Model.Items` แล้ว คำสั่ง `foreach` จะวนลูปผ่านสิ่งที่ต้องทำแต่ละรายการแล้วจึงสร้างแถวของตาราง (ด้วยส่วนย่อย `<tr>`) ที่ประกอบไปด้วยชื่อของรายการและวันครบกำหนดรวมถึงกล่องเลือกที่ถูกสร้างขึ้นมาเพื่อให้ผู้ใช้สามารถเลือกได้เมื่อได้ดำเนินการตามรายการนั้น ๆ เสร็จสิ้นแล้ว

### ไฟล์เลย์เอาต์
คุณอาจสงสัยว่าแล้วส่วนอื่น ๆ ของ HTML อยู่ที่ไหน: เช่นแท็ก `<body>` รวมทั้งส่วนหัวและส่วนท้ายของหน้า? ASP.NET Core ใช้ view เลย์เอาต์เพื่อกำหนดโครงสร้างพื้นฐานที่  view อื่น ๆ จะถูกสร้างขึ้นภายในนั้นโดยจะถูกเก็บไว้ใน `Views/Shared/_Layout.cshtml`

เทมเพลตตั้งต้นของ ASP.NET Core ได้รวมเอา Bootstrap และ jQuery ไว้ในไฟล์เลย์เอาต์นี้แล้ว ดังนั้นผู้ใช้จึงสามารถสร้างเว็บแอปพลิเคชันได้อย่างรวดเร็ว แน่นอนว่าคุณสามารถใช้ไลบรารี CSS และ JavaScript ของคุณเองได้ตามต้องการ

### ปรับแต่งสไตล์ชีต

ในเทมเพลตตั้งต้นได้รวมสไตล์ชีตที่มีกฎ CSS พื้นฐานบางส่วนเอาไว้แล้ว โดยสไตล์ชีตนี้ถูกเก็บอยู่ในไดเรกทอรี `wwwroot/css` ให้เพิ่มกฎสำหรับสไตล์ CSS ต่อไปนี้ลงไปที่ส่วนท้ายของไฟล์ `site.css`:

**wwwroot/css/site.css**

```css
div.todo-panel {
  margin-top: 15px;
}

table tr.done {
  text-decoration: line-through;
  color: #888;
}
```

คุณสามารถใช้กฎ CSS เช่นนี้เพื่อปรับแต่งรูปลักษณ์และการใช้งานหน้าเว็บต่าง ๆ ของคุณได้ตามต้องการ

ASP.NET Core และ Razor สามารถทำอะไรต่าง ๆ ได้อีกมากมาย เช่นการสร้าง view ขึ้นมาบางส่วนและส่วนประกอบต่าง ๆ ของ view ที่สร้างขึ้นทางฝั่งเซอร์ฟเวอร์ แต่แค่ view และเลย์เอาต์เบื้องต้นก็เพียงพอแล้วสำหรับการใช้งานของเราในตอนนี้ อย่างไรก็ตาม คุณสามารถเรียนรู้เพิ่มเติมได้จากตัวอย่างในเอกสารอย่างเป็นทางการของ ASP.NET Core  (ที่ https://docs.asp.net)
