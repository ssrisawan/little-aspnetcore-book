# การทดสอบโดยอัตโนมัติ
การเขียนการทดสอบเป็นหนึ่งในส่วนสำคัญของการสร้างแอปพลิเคชัน การทดสอบโค้ดช่วยให้เราสามารถค้นพบและหลีกเลี่ยงการเกิดบั๊ก รวมทั้งทำให้สามารถรีแฟคเตอร์โค้ดของเราได้ในภายหลังโดยไม่ทำให้ฟังก์ชันการทำงานเสียหายหรือก่อให้เกิดปัญหาใหม่ขึ้น

ในบทนี้ เราจะมาเรียนรู้เกี่ยวกับการเขียนทั้ง **การทดสอบหน่วยย่อย (unit tests)** และ **การทดสอบทั้งระบบ (integration tests)** ที่จะกระทำกับแอปพลิเคชัน ASP.NET Core ของเรา การทดสอบหน่วยย่อยเป็นการทดสอบเล็ก ๆ ที่ทำให้มั่นใจได้ว่าเมธอดใด ๆ หรือชิ้นส่วนของตรรกะทำงานได้อย่างถูกต้อง ขณะที่การทดสอบทั้งระบบซึ่งบางครั้งเรียกว่า **การทดสอบการทำงาน (functional test)** เป็นการทดสอบที่มีขนาดใหญ่กว่าที่จำลองสถานการณ์ในการทำงานจริงและทำการทดสอบองค์ประกอบต่าง ๆ ของแอปพลิเคชันในหลายระดับ
